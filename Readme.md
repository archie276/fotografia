

Solo pochi anni fa il mondo digitale investì quello della fotografia e questo cambiò in maniera marcata e quasi irreversibile molte delle cose che nel mondo fotografico erano assodate e considerate quasi delle realtà intoccabili, coinvolse tutti i livelli e ogni settore coinvolto nel processo di scatto (che divenne poi un processo di “acquisizione”) tipico degli strumenti utilizzati fino a quei giorni. La semplice sostituzione della pellicola con una struttura sensibile a stato solido costituita da una ordinata matrice di pixel portò la necessità di rivedere ben più di quello che la mentalità comune supponeva fosse sufficiente. I primi problemi furono ovviamente a livello del sensore, era necessario raggiungere le risoluzioni dei sistemi a pellicola e di conseguenza fare in modo che a corredo del puro sensore fosse presente un indispensabile sistema di alimentazione, una logica di controllo ed una o più interfacce capaci di permetterne lo sfruttamento. Purtroppo o per fortuna sostituire una struttura come la pellicola dotata di un certo spessore dentro cui è presente una certa dose di cristalli sensibili "statisticamente distribuiti" con una struttura praticamente bidimensionale contenente invece una "ordinata matrice" di elementi sensibili poneva problemi ottici nuovi praticamente mai presi in considerazione. D'altra parte passare da un sistema basato su un rendimento statistico dell'elemento fotosensibile ad un sistema in cui era finalmente possibile controllare singolarmente ogni singolo pixel poneva le basi per un mostruoso salto di qualità almeno nel controllo dell'immagine.
Così la fotografia si lanciò in una rivoluzione dalla quale il concetto classico di fotografia sarebbe uscito con le ossa rotte, ad oggi e siamo ancora nella preistoria delle immagini digitali una macchina nata per acquisire immagini è sostanzialmente un computer con delle estensioni di controllo verso sistemi ottici, sistemi di illuminazione, sistemi di trasferimento dati, sistemi di localizzazione e sistemi di controllo a distanza e condivisione, ed è capace al tocco di un solo tasto di acquisire immagini fisse, sequenze di immagini con eventuale audio o volendo entrambi simultaneamente il tutto alle risoluzioni più varie.
Da qui la domanda iniziale. Si può ancora parlare di "fotografia"?
