# Ottiche

"fotografare" parola composita che letteralmente significa "disegnare con la luce", bella cosa la filosofia, ottimo concetto, ma poi prenderla quella luce, tenerla in mano e spalmarla su un foglio di carta….. già… filosofia…!
Che poi a guardar bene con gli occhi spalancati e volendo essere precisi la luce di suo non è che si vede, noi al più riusciamo a vedere degli oggetti illuminati ma non vediamo la luce che li illumina…(ecco qui un po' di filosofia non guasterebbe). Forse dovremmo chiederci se sia vero o no che le immagini esistono o se magari non siano solo una nostra illusione per descrivere l'aspetto delle cose che ci circondano, se così fosse si tratterebbe di certo di una illusione collettiva, generalizzata, e sempre se così fosse più che disquisire su cosa sia questo o quello forse sarebbe conveniente approntare degli strumenti che possano permetterci di raccogliere immagini non troppo diversamente da quanto facciano quotidianamente i nostri sensi. Forse in definitiva un'ottica non fa niente di più né niente di meno di questo.
Ma siamo sicuri che sia necessaria?
Proviamo a procedere con ordine, prendiamo un ambiente grande e ben illuminato pieno di tanti oggetti, facciamo in modo di costruire una grossa scatola cubica chiusa dove la luce non ha modo di entrare e giusto per essere sicuri che là dentro è completamente buio entriamo e verifichiamo di persona. Buio pesto, ma… no aspettate un forellino piccolo piccolo su una delle pareti verticali, proprio nella zona centrale, c'è un po' di polvere svolazzante illuminata dalla moltitudine di raggi che entrano, ognuno con una direzione precisa, ma verso cosa? Faccio per girarmi per seguirli e resto esterrefatto dallo spettacolo, proiettata sulla parete opposta c'è una immagine grande come la parete e si vedono tutti quegli oggetti che erano là fuori ma sottosopra….!
Ok! il film è finito.
Diciamo che in epoca medievale questo poteva succedere visto che le camere oscure venivano già usate, dicono dai pittori per velocizzare i lavori ed essere più realistici. Il punto è che un foro sufficientemente piccolo può benissimo essere usato per raccogliere un'immagine su una superficie, più sarà piccolo più saranno sottili i raggi che lo attraversano e più i dettagli riprodotti saranno fini, ma più sarà piccolo e meno luce lascerà passare, e meno luce significa…buio.
E se invece usassimo una lente?
Anche le lenti esistono dal medioevo, ma per arrivare a conoscerle davvero c'è voluto un po', a conti fatti già alla fine del 1800 tutta la matematica relativa all'ottica era stata ben esplorata, esistevano alcune varietà di vetri adatti e la fisica aveva già fornito una bella base scientifica su cui lavorare, restavano i calcoli estremamente lunghi e complessi, la precisione delle lavorazioni e delle misure, e qualche colpo di genio qua e là per far decollare l'industria ottica, ma sai com'è… tra una guerra e l'altra tutti sono ansiosi di ricevere nuovi dispositivi che il nemico ancora non ha; e nel 1900 non sono certo mancate le guerre.
In fotografia si usa di tutto, dal foro stenopeico (già… il famoso buco di cui parlavamo prima) alle ottiche più insospettabili, oltre ovviamente a quelle che poi lo stesso produttore fornisce e spiega con dovizia di particolari.
Una ottica fotografica in sostanza è una sorta di "buco virtuale" che può far passare tanta luce pur restando finissimo nel dettaglio.
Ora diamo un'occhiata all'immagine seguente, ponendo la massima attenzione ai due punti nominati N ed N', specie N', quello che in fotografia è un po' il "sostituto" del foro stenopeico.
Se noi ponessimo un centro di rotazione esattamente sul punto N’ e ruotassimo la lente verticalmente (rispetto al disegno) l’immagine di AB proiettata sul sensore in A’B’ non si sposterebbe dalla sua posizione. Il punto N' è uno dei due "punti nodali" dell’ottica, quello relativo alla direzione della luce da AB verso la lente e poi di conseguenza alla sua immagine A'B'. La posizione di N' dipende dalla potenza della lente e dalla distanza tra il soggetto AB e la lente).
La distanza (in una precisa condizione) tra il punto N' e il piano su cui si raccoglie l'immagine viene detta “lunghezza focale”, e determina l’angolo di campo di cui è capace l’ottica. In pratica è come se quello fosse un foro piccolissimo attraversato da tutti i raggi di luce raccolti dalla superficie della lente.

![Punti nodali 2](./Ottica/punti&#32;nodali2.png "Punti nodali 2")


Il punto nodale non viene geometricamente definito da niente altro che dalla potenza della lente e dalla sua distanza dal soggetto, tale distanza ha una sorta di "limite massimo" definito "infinito" raggiunto quando la distanza del soggetto è tale che i raggi proiettati verso la lente possono praticamente essere considerati paralleli. In questa precisa condizione, la distanza tra il punto nodale ed il piano che raccoglie l'immagine è quella che viene definita "lunghezza focale" dell' ottica, è piuttosto intuitivo il rapporto tra questa lunghezza e l'angolo di campo abbracciato dal sistema, data una precisa misura del "sensore" (o pellicola che sia) una lunghezza focale minore produce un angolo di visione più ampio, viceversa una lunghezza focale maggiore corrisponde ad un angolo di visione molto più stretto.
Il fatto che N' sia dipendente dalla potenza della lente e dalla distanza dal soggetto porta a due conseguenze:

1. se aumentiamo la distanza tra il soggetto AB e la lente otterremo una diminuzione della distanza tra la lente e l'immagine A'B' che viene raccolta al “punto di fuoco”; se al contrario accorciamo la distanza tra il soggetto AB e la lente otterremo un aumento della distanza tra la stessa lente e l'immagine A'B'. Queste due “distanze” hanno un limite fisico insuperabile, quando la distanza tra la lente e il soggetto AB risulta talmente ampia che i raggi di luce che investono la lente sono praticamente paralleli la distanza tra la lente e l’immagine nitida sarà quella minima permessa.
2. a parità di potenza della lente, per cui stessa lunghezza focale, ma differente grandezza della lente (diametro maggiore o minore) otterremo diverse conseguenze. Una lente più grande raccoglie più luce, per cui produce un'immagine più luminosa, ma aumenta la sua "criticità" nel punto di fuoco, cioè tanto maggiore sarà la dimensione della lente tanto più un ipotetico punto P più vicino di AB rispetto alla lente risulterà sfocato. Come dire che tanto più piccola sarà la lente (parliamo sempre di diametro ma di stessa potenza) tanto minore sarà la luce che raccoglie e la luminosità dell'immagine che proietta e tanto più quel medesimo ipotetico punto P di cui sopra risulterà nitido.

Queste due cose insieme determinano tutte le variabili (ottiche) amate dai fotografi nella fotografia.
L’angolo di campo, il controllo della quantità di luce che attraversa l’ottica, il "fuoco" cioè quanto un soggetto nitido possa essere isolato dal suo ambiente per mezzo di un controllo della nitidezza delle zone adiacenti.
