# Sistemi di illuminazione

La stessa parola “fotografia” esprime il concetto di “disegnare con la luce”, che in un contesto più ampio non contiene “solo” la luce che va a cadere su un sensore per essere poi trasferita su supporti cartacei o elettronici, ma anche e forse soprattutto lo studio minuzioso di ogni “contributo luminoso” chiamato a "costruire" una scena in qualche modo “catturata” da un sistema di acquisizione di immagini.
Per provare ad analizzare cosa siano questi “contributi” può essere utile partire da una situazione non proprio comune nella nostra esistenza.
Prendiamo come soggetto una sfera bianca sospesa lontano da qualsiasi parete in grado di riflettere eventuali luci, accendiamo una luce di dimensioni molto piccole e poniamola ad una certa distanza dalla sfera, la parte della sfera che risulterà investita dalla luce (all’incirca la metà) risulterà visibile, il resto sarà semplicemente invisibile perché nella stanza non c’è nessun altro contributo luminoso né nessuna superficie in grado di riflettere parte della luce della lampada verso la sfera. Una situazione analoga alla luna nelle fasi intermedie. Inoltre pur essendo la sfera bianca vedremo nella sola parte illuminata una illuminazione degradante, cosa succede?
Una sorgente luminosa puntiforme ha una superficie radiante tanto piccola da essere comparabile ad un punto, senza nessun sistema riflettente capace di recuperare il flusso luminoso posteriore. Il flusso luminoso è distribuito uniformemente nello spazio, se ponessimo tale sorgente al centro di una sfera e potessimo guardarne l’interno vedremmo una eccellente uniformità di illuminazione in ogni direzione, sia se la sfera fosse molto piccola sia anche se fosse molto grande, ma ovviamente la quantità di luce che dovesse cadere su un singolo cm quadrato risulterebbe molto diversa per le due sfere. A titolo di esempio, se la sfera grande fosse di diametro doppio ogni “singolo raggio” si troverebbe ad illuminare una superficie 4 volte più ampia, o detto in altri termini, ad una distanza doppia la quantità di luce che raggiunge una medesima superficie si riduce ad un quarto.
Si tratta di un dato ”geometrico” che per quanto vero non è facile incontrare nel mondo reale, nei nostri spazi vitali  siamo circondati da oggetti e superfici più o meno colorati che riflettono luce, le sorgenti luminose che abbiamo intorno sono tutt’altro che puntiformi, e a guardar bene anche lo stesso sole che ad occhio sembra un piccolo disco lontano nel cielo ha un diametro effettivo di poco inferiore a 1.400.000 km contro quello della terra che non arriva a 13.000 km. Ovvero quel piccolo disco che poi è la principale fonte di luce della terra ha un diametro 100 volte (abbondanti) superiore a quello del nostro intero pianeta, vero che è lontanissimo, ma si tratta pur sempre di un “fronte di luce” talmente ampio da essere praticamente incapace di creare ombre nette, basta guardare in un bel giorno di sole l’ombra a terra dello spigolo verticale di un palazzo per vedere come risulti sempre più sfumata man mano che la distanza tra spigolo e ombra aumenta.
Su scala umana tutto è molto più piccolo e volendo gestibile. Possiamo scegliere di illuminare un soggetto con più flussi luminosi diversi sia per dimensione che per colore che per “angolo di radiazione” per ottenere luci differenti capaci di ricostruire situazioni che ci sono note o anche per creare particolari suggestioni. In più vivendo in un mondo reale pieno di oggetti e superfici di diverse forme, colori e dimensioni, capita che anche questi “partecipino al gioco”, insieme alla stessa atmosfera che per quanto sembri trasparente contribuisce a volte in percentuali molto maggiori di quanto si immagina.
Esistono strumenti di illuminazione pensati per gli usi più vari, da semplici pannelli led che possono variare il colore della luce a lampade di ogni tipo, da quelle pensate per eliminare totalmente il contributo posteriore a quelle che all’opposto sfruttano la radiazione posteriore per creare un flusso regolabile molto direzionale in cui la caduta di luce sia minima.
La stessa sorgente luminosa può essere di tipologia molto diversa, dalle classiche lampadine simili a quelle domestiche capaci di luce continua ai lampeggiatori (flash) in cui tutta la luce utile viene “sparata in un lampo”.
In entrambi i gruppi esiste la possibilità di modulare il flusso luminoso per renderlo adatto agli usi più svariati. Ovviamente si tratta di sistemi piuttosto complessi talmente specialistici da restare confinati in appositi spazi, quali lo studio fotografico o l’ambiente cinematografico, ma in pacchetti opportunamente dimensionati e trasportabili possono essere molto usati nelle borse dei fotografi.
Le macchine odierne necessitano di luci che potremmo definire di "correzione", contributi non eccessivi adatti ad "accompagnare la realtà quotidiana senza farsi notare troppo”, senza appesantire e senza la necessità di andare a collegarsi ad una presa di alimentazione. Per questo il più diffuso sistema di illuminazione onnipresente nella borsa di un fotografo è il flash elettronico che gestito dal cervello della macchina spesso risolve in autonomia gran parte delle situazioni. Tuttavia si porta dietro una serie di limitazioni difficilmente gestibili. La prima è la stessa posizione, una luce emessa praticamente a venti cm dalla stessa ottica di ripresa è in assoluto una delle situazioni più innaturali per la visione umana, e quando il suo contributo diventa prevalente su quello generale della scena la stessa ne risente pesantemente e spesso ne limita l'uso a poche situazioni specifiche quali la ricerca di una migliore visibilità dei volti dei soggetti inquadrati.
Al di là della tipologia di luce continua o flash quello che può essere determinante è il controllo del fascio luminoso emesso e della superficie radiante, si va dai sistemi a lente (spesso lente di fresnel per alleggerire i sistemi) adatti a grandi proiettori in grado di approssimare piuttosto bene le radiazioni solari ai grandi "Bank" da studio, che sono delle superfici molto ampie (uno o due metri), di varie forme, rettangolari, rotonde, quadrate ottagonali ecc che creano fronti di luce molto estesi capaci di controllare in maniera molto fine le ombreggiature. Fare un elenco di questo sistemi non è particolarmente utile, quello che è fondamentale è piuttosto capire la luce in una scena qualsiasi, porre le dovute attenzioni a tutte le superfici più o meno illuminate e imparare soprattutto a vedere quanti e quali contributi sono presenti, ed eventualmente a modularne nei limiti del possibile le percentuali.

## Misurare la luce

Più che basarsi su delle stime soggettive è preferibile usare degli strumenti che essendo realmente oggettivi sono molto utili già a livello didattico a capire cosa si sta facendo. Vero che la totalità delle macchine disponibili oggi sul mercato li “fornisce di serie”, del resto sarebbe impossibile ipotizzare il contrario visti i livelli di analisi che una moderna macchina digitale effettua continuativamente sulla scena inquadrata, ma gli strumenti di cui sto parlando, “esposimetri” e “termocolorimetri” permettono una analisi di ogni singolo contributo luminoso della scena, non si limitano ad una lettura del totale per decidere una esposizione.
In sostanza un esposimetro permette di misurare singolarmente la quantità di luce fornita da ogni singolo contributo e confrontarlo con qualsiasi altro, un termocolorimetro permette una lettura del colore in relazione a delle situazioni preimpostate di spettro luminoso.
A partire da una “situazione di illuminazione tipica” quale ad esempio la luce solare, un termocolorimetro fornisce dati su quanto la luce in analisi differisca da quella scelta per una “eccessiva freddezza” (eccesso della banda del blu e carenza di quella del rosso), “eccessivo calore” (eccesso della banda del rosso e carenza di quella del blu) e eccesso o carenza della banda del verde rispetto ad uno spettro luminoso considerato “lineare” (in cui le tre bande insieme non creino discontinuità).
Tutto questo per permettere la gestione del colore della luce, con due filtri, uno relativo allo “sbilanciamento tra blu e rosso” tramite “filtri di conversione” e uno relativo alla banda del verde tramite “filtri di compensazione”.
Quello che va tenuto presente è che se da una parte l’esposimetro misura con precisione la luce che cade in un dato punto, un termocolorimetro moderno fa una analisi spettrale piuttosto dettagliata di ogni singola frequenza dello spettro visibile per poter suggerire poi eventuali modi di correzione attraverso filtri che però non possono essere altrettanto dettagliati. In situazioni di luci molto particolari, quali le lampade ai vapori di sodio che emettono unicamente una banda gialla, non esistono interventi di nessun tipo.
Questo è più importante di quanto si potrebbe sospettare, le lampade fluorescenti (i tubi definiti erroneamente “neon” che abbiamo in casa) emettono spesso bande ristrette di colori che in fase di ripresa quando possibile si correggono con estrema difficoltà, le lampade a Led non sono esenti dallo stesso problema; questo sconsiglia vivamente l’uso di certe sorgenti in situazioni quali la fotografia in cui la restituzione del colore non è un fattore secondario.
A questo punto credo sia necessario fare delle precisazioni.

## Ci sono luci e luci

L’enorme mercato internazionale delle immagini e delle arti grafiche, tutte quelle situazioni in cui venivano e vengono gestite immagini, colori, stampe ecc è nato e cresciuto a livello industriale in decine di anni; decine di anni durante i quali le persone andavano sul posto di lavoro a gestire colori, posti di lavoro frequentati da molte persone simultaneamente, posti di lavoro che necessariamente dovevano essere illuminati con luci che lasciassero vedere a chi era al lavoro cosa stessero effettivamente facendo.
Quando si illumina una stanza può andar bene una lampadina, ma un capannone industriale ha bisogno di ben altre strutture, e sono state esplorate tutte, e ognuna aveva un problema, alcune semplicemente richiedevano troppa energia, per altre era inaccettabile la resa dei colori, alla fine è nato il CRI (indice di resa cromatica) un sistema di classificazione basato sulla visibilità di tabelle colorate illuminate da sorgenti luminose di ogni tipo.
Senza entrare inutilmente nei dettagli tecnici ci basta sapere che un CRI più alto di 95 è da considerare sufficientemente lineare e “pulito” da essere una ottima sorgente di luce utilizzabile in fotografia.
Le sorgenti che non raggiungono tale valore sono sconsigliate per usi grafici.
Ora ci si può chiedere se esista una luce considerata standard in fotografia e la risposta ovviamente è si. Esistono due luci standard in fotografia, espresse entrambe in gradi Kelvin, la prima quella “solare” 5.600° K  fornisce un bel contenuto spettrale “piuttosto lineare” in tutte le bande di luce visibile, la seconda, quella “alogena” relativa appunto allo spettro fornito da una lampada alogena di 3.200 ° K, con la banda del rosso in grande evidenza e quella del blu piuttosto limitata.
Questi due valori sono equiparati alle emissioni di un corpo nero ideale riscaldato per l’appunto a 5.600°K e a 3.200°K. Le pellicole fotografiche (e ancor più cinematografiche) sono realizzate per avere la restituzione più realistica del colore per l’una o per l’altra situazione, da qui la necessità di filtrare la luce per compensare gli eccessi o le carenze di una luce rispetto alla pellicola e restituire un colore simile a quello originale.
In elettronica la situazione è leggermente diversa, la macchina può nascere per lavorare preferenzialmente per una delle due situazioni ed eventualmente può incorporare dei filtri di conversione per passare da una situazione all’altra velocemente (è quello che succede con le telecamere e con le cineprese digitali in cui il settaggio di base viene fatto per luci a 3.200° K).
La maggior parte delle macchine risolve il problema regolando indipendentemente il livello di ogni banda RGB. All’utilizzatore eventualmente viene chiesto di scegliere tra uno dei preset preimpostati relativi al tipo di luce. Spesso i menù delle macchine includono anche quelle “sorgenti maledette” tipo “fluorescenti di bassa qualità” in cui è stata in qualche modo compensata la percentuale di “banda indesiderata” per fornire una immagine decente ma qui parliamo di un “setting generale” dell’intera inquadratura, non del contributo di ogni singola luce.
Nei sistemi di ripresa moderni la grande sensibilità dei sensori permette la leggibilità di contributi luminosi anche molto lievi, anche un semplicissimo riflesso di una superficie colorata vicina al soggetto, questo ha da un lato facilitato enormemente le riprese in luce ambiente, dall’altro ha reso meno importante il “vecchio” controllo maniacale del colore della luce, scoprendo una naturale bellezza a mostrare il soggetto immerso in luci “quotidiane reali”. Questo non significa che qualsiasi luce è bella e porta ad un risultato fantastico, significa piuttosto che una scena a luci miste dove una “luce solare” può essere accompagnata da “caldi accenti di lampada alogena” è oggi da un lato più semplice da realizzare dall'altro è anche "riconosciuta molto naturale" e può essere estremamente piacevole nella dimensione  “pittorica della ripresa”.
