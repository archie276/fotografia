# Scatto o acquisizione?

Il più grande contributo portato dal mondo digitale nei sistemi di ripresa è stato inequivocabilmente l’abbattimento del “muro concettuale” che è sempre esistito tra il mondo della fotografia e quello della cinematografia.
Mi riferisco ad un “muro” tecnico, i due mondi ancora oggi viaggiano su binari paralleli costruiti su misura per affrontare e svolgere al meglio situazioni diverse, figure professionali diverse, sistemi di sviluppo e diffusione diversi e “linguaggi di comunicazione” diversi.
Allora perché affrontare questi argomenti in un corso di fotografia?
Quando Michelangelo Merisi dipingeva i suoi capolavori, di fotografia non si poteva parlare, non era nemmeno nell’immaginario più folle del più folle dei suoi contemporanei, eppure Michelangelo Merisi andrebbe citato nei libri di storia come il primo grande direttore della fotografia della storia, ha portato il concetto di luce nella pittura.
Oggi prendendo in mano una fotocamera digitale o anche uno smartphone ci troviamo in mano un dispositivo che dispone di tutte le potenzialità per costruire una storia intorno ad una immagine, che sia essa statica o dinamica. E andando solo poco oltre questo che è un dato di fatto tecnico viene da chiedersi quantomeno come poter gestire tanta abbondanza a disposizione sotto le dita.
Trenta anni fa si appoggiava l’indice destro sul pulsante e a seguito di una piccola pressione si sentiva la macchina rispondere con un "click" al comando; significava “ok, chiudiamola qui, questo è quello che voglio vedere”. Lo “scatto” era “un significato”, una storia raccontata in un istante, e bisognava prestare la massima attenzione a tener fuori tutto quello che non doveva esserci e che poteva essere fuorviante alla descrizione di quella storia.
Oggi le cose possono essere ancora così, ma sotto quello stesso dito indice, lo stesso pulsante di scatto, di quella stessa macchina è capace di portarti in un mondo del tutto diverso dove quel modo di raccontare una storia in una immagine semplicemente non funziona più, perché  ora hai a disposizione parametri nuovi e diversi, hai del tempo per descrivere un respiro, per ascoltare un battito cardiaco, per vedere crescere un sorriso o scendere una lacrima  da un primissimo piano.
Va bene, tutto sommato non abbiamo perso niente…. o forse no?
La questione ha una sua complessità, pensare di essere immuni all’influenza di una macchina è una fesseria colossale, quello che nasce come un dispositivo per “fare foto e filmati” è in mano nostra l’interfaccia tra noi e il mondo della fotografia e della cinematografia.
Tutto sommato Michelangelo (un' altro… questo è il "Buonarroti") avrebbe potuto tranquillamente dipingere la cappella sistina usando unicamente una pennellessa da imbianchino…, no… non direi proprio; Michelangelo non era certo grande per i pennelli che usava ma per come metteva (in quel caso) sul muro le immagini che concepiva, e per questo usava una quantità di pennelli di varia misura che non avevano nessuna importanza, potevano solo permettere al maestro di tracciare la linea che voleva.
La macchina che usiamo non sta lì pronta in attesa di opere d’arte immortali che fluendo dal nostro cervello e passando per i nostri sensi verranno immortalate su una piccola scheda SD a futura memoria. E’ un dispositivo tecnico che potremmo conoscere relativamente e che potrà acquisire delle immagini fisse o dei filmati senza preoccuparsi minimamente di quello che stiamo facendo, e il problema è che questa operazione a costo zero offre anche a noi quella stessa straordinaria opportunità….. di premere quel pulsante senza pensare minimamente a quello che stiamo facendo…..Opss! Aspettarsi che "lo faccia la macchina" è già per definizione la peggiore "forma di influenza…"
Per cui saremo sempre terribilmente influenzati da quello che teniamo in mano, da "quello che ci costa quello che stiamo facendo" sia a livello finanziario che di fatica mentale o fisica e saremo sempre condizionati da tutto quello che ci gira intorno e che ci distrae da quella visione “pura e precisa” necessaria a fare in modo che quello scatto possa contenere un racconto.
La tecnica è una cosa bellissima che ci mette a disposizione strumenti fantastici ma poi essere noi allineati a quegli strumenti è un altro discorso, la fatica di cercare di raggiungere una pulizia mentale sarà sempre dietro l’angolo e le uniche armi che abbiamo per combattere l’apatia di fronte al pulsante di scatto sono la curiosità e l’emozione.
Il grande S.M.Ejzenstejn, uno dei maggiori teorici della cinematografia raccomandava “una narrazione commossa” che spiegava più o meno così:”pensate di arrivare di corsa trafelati ad un appuntamento ad una festa, dopo aver corso per le situazioni più varie ed aver finalmente imboccato la scala che vi porterà al luogo dell’appuntamento la fate d’un fiato e arrivate nella grande sala della festa accaldati e con i battiti cardiaci a mille, istintivamente il vostro sguardo si poserà qua e là in un movimento frenetico che vi darà un'idea della situazione, poi via via che avete avuto una introduzione generale della situazione potrete soffermarsi su tutti quei dettagli che trafelati al vostro arrivo non eravate riusciti a notare…” “ora  se sostituite una cinepresa a “quei vostri occhi” avrete descritto perfettamente  quella situazione…, per cui cercate di vivere con partecipazione e non abbiate paura a lasciarvi andare”.
Ovviamente le sue parole erano piuttosto diverse ma il concetto relativo al 'linguaggio cinematografico"  era quello.
Lasciarsi andare, non temere di emozionarsi, evitare tutto quello che non sa di niente, e non avere paura di muoversi per avvicinarsi o allontanarsi dal soggetto per metterlo dove vogliamo vederlo, ma soprattutto essere coscienti che quel piccolo tasto può aprirci il mondo della comunicazione come pochissime altre cose, da questo segue forse l’unica vera regola della fotografia “toccarlo con l’emozione necessaria a raccontare qualcosa”.
